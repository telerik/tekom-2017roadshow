## Кратко представяне

Казвам се Десислава Михайлова и съм Senior Technical Writer (Старши автор на техническа документация) в Progress, която придоби Телерик в края на 2014 година. През декември 2016 година бях номинирана за член на Инициативния комитет на [теком България](http://www.technical-communication.org/bg/technical-communication-bulgaria.html)&mdash;организацията на авторите на техническа документация в страната. Наред с това съм и заместник-делегат на теком България пред [tekom Europe](http://www.technical-communication.org/)&mdash;организацията на авторите в Европа.

Станах автор на техническа документация през 2011, а последните над две години работя в Progress като такъв. Макар и с едва шест-годишен опит, признавам, че обожавам професията си. Всеки ден идвам в офиса или започвам работния ден от нас с желание, защото работата ми е интересна, продуктът се променя ежедневно, а безкрайно малко са нещата или хората, с които бих заменила екипа ми.

Силно вярвам в потенциала за развитие на професията ни в България. Сигурна съм, че стига да знаят, много хора биха избрали авторството и като кариерна възможност, и като личностна изява, защото при нас професионалните умения и личностните качества вървят ръка за ръка. Затова и удовлетворението от работата е огромно. От друга страна, индустрията&mdash;и в частност софтуерната&mdash;се развива с глобални темпове, което повишава търсенето на автори на техническа документация.

Затова и ние сме тук. През 2016 посетих IT Tour конференциите във [Велико Търново](http://tarnovoconf.com/), [Пловдив](http://plovdivconf.com/archive/2016) и [Русе](http://ruseconf.com/) и представих професията в най-общи линии. През 2017 като член на ИК на теком България отговарям и за инициативата по популяризиране на професията tekom Bulgaria 2017 Roadshow, която цели да запознае със спецификите на създаването и поддържането на продуктова документация хора в цялата страна и най-вече извън столицата. С екипа ни проведохме работни семинари досега в [Пловдив](https://www.facebook.com/events/1225595337495541/), [Враца](https://www.facebook.com/events/266122737165985/) и [Велико Търново](https://www.facebook.com/events/1308593842588286/), а следващата година възнамеряваме да покрием Варна, Бургас, Шумен и Благоевград.

Но стига приказки, всички знаем, че сме добри в това! ;)

### Какво е за мен професията

* **Предизвикателство**&mdash;Всеки ден е нов казус. За да се справя, се запознавам с нови технически подходи и инструменти, което на ежедневна база си изисква концентрация и постоянство.
* **Удоволствие**&mdash;Харесва ми да обсъждам и стигам до решения заедно с колеги, не само от моя екип. Винаги има какво да научиш, а контактът с тях превръща времето на работа в удоволствие.
* **Удовлетвореност**&mdash;Работата ми облекчава съпорт колегите и помага на клиентите да си свършат работата бързо и ефективно.
* **Самочувствие**&mdash;Новите тенденции при технологиите и писането на техническа документация се менят често. Когато си в час с тях и ги съобразяваш с твоята аудитория, се налага да работиш гъвкаво, да вземаш решения как да ги адаптираш или да въведеш нови, ако съществуващите не работят.

### Какви са необходимите умения

* **Личностни**&mdash;Желание да се научават нови неща всеки ден, отсяване на важното от маловажното, да се дава мнение и да се отстоява и, разбира се, комуникативност (за да съберем нужната ни информация, се налага да сме психолози и да работим на професионално ниво по всяко време и с всеки).   
* **Професионални**&mdash;Отлично владеене на езика, на който се създава документацията и интерес към продукта. Останалото може да се научи и в крачка.

### Какви са предизвикателствата

* **Нови глобални трендове**   
* **Срокове и рилийзи**   
* **Поддръжка и актуализиаця на документацията**   
* **Работата с различни хора от различни екипи с различна култура на работа**  

### Един работен цикъл

* Редакция на къмити
* Редакция преди публикуване на документацията
* Следене на билдове
* Концептуална документация за нови продукти
* Вътрешни процедури
* Оптимизация и подобрение на съществуващата документация през тикети от Админа и регулярни прегледи
* Подобрения в инструкциите за писане на фирмената продуктова документацията

## Общи подходи към писането на документация

* Бъди наясно каква е гледната точка на потребителя
* Използвай прост изказ, кратки и ясни изречения
* Адресирай директно клиентите
* Проверявай и пак проверявай написаното
